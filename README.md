# ਜੱਸੀ ਅਨੋਖੀ ਦੁਨੀਆ ਵਿੱਚ 

## ਖਰਗੋਸ਼ ਦੀ ਖੁੱਡ ਦੇ ਵਿੱਚ 

ਜੱਸੀ ਆਪਣੀ ਭੈਣ ਕੋਲ ਨਿੰਮ ਦੇ ਦਰੱਖਤ ਹੇਠਾਂ ਬੈਠੀ ਬੋਰ ਹੋ ਰਿਹਾ ਸੀ। ਉਸਦੇ ਕੋਲ ਕਰਨ ਲਈ  ਕੁਝ ਵੀ ਨਹੀਂ ਸੀ। ਉਸਦੀ ਭੈਣ ਇੱਕ ਕਿਤਾਬ ਪੜ੍ਹ ਰਹੀ ਸੀ। ਉਸਨੇ ਇੱਕ-ਦੋ ਵਾਰ ਕਿਤਾਬ ਵਿੱਚ ਝਾਤ ਮਾਰੀ, ਪਰ ਕਿਤਾਬ ਵਿੱਚ ਕੋਈ ਤਸਵੀਰ ਨਹੀਂ ਸੀ। ਅਚਾਨਕ, ਕੁੜਤਾ ਪਜਾਮਾ ਪਾਈ ਇੱਕ ਚਿੱਟਾ ਖਰਗੋਸ਼ ਕੋਲ ਦੀ ਟੱਪਿਆ। ਖਰਗੋਸ਼ ਆਪਣੇ ਮੋਬਾਈਲ ਫੋਨ ਨੂੰ ਬੇਚੈਨੀ ਨਾਲ ਦੇਖ ਰਿਹਾ ਸੀ।

"ਓਏ ਮੈਂ ਤਾਂ ਲੇਟ ਆ, ਓਏ ਏਨਾ ਲੇਟ!" ਕਾਹਲ ਨਾਲ ਜਾਂਦਾ ਹੋਇਆ ਖਰਗੋਸ਼ ਬੁੜਬੁੜਾਇਆ। ਜੱਸੀ ਨੇ ਇੰਨਾ ਅਨੋਖਾ ਖਰਗੋਸ਼ ਕਦੇ ਨਹੀਂ ਸੀ ਦੇਖਿਆ ਜਿਹੜਾ ਗੱਲਾਂ ਕਰਦਾ ਹੋਵੇ ਤੇ ਜਿਹਦੇ ਕੋਲ ਮੋਬਾਈਲ ਫੋਨ ਵੀ ਹੋਵੇ। ਹੈਰਾਨੀ ਹੋਈ ਜੱਸੀ ਖਰਗੋਸ਼ ਦੇ ਪਿੱਛੇ ਹੋ ਤੁਰੀ।

ਜਿਵੇਂ ਹੀ ਜੱਸੀ ਖਰਗੋਸ਼ ਦੇ ਨੇੜੇ ਪਹੁੰਚੀ ਤਾਂ ਉਹੋ ਇੱਕ ਦਰੱਖਤ ਦੇ ਹੇਠਾਂ ਇੱਕ ਵੱਡੀ ਖੁੱਡ ਵਿੱਚ ਖਿਸਕ ਗਿਆ। ਬਿਨਾਂ ਸੋਚੇ ਜੱਸੀ ਨੇ ਉਸ ਦੇ ਮਗਰ ਛਾਲ ਮਾਰ ਦਿੱਤੀ। ਹੇਠਾਂ, ਹੇਠਾਂ, ਹੇਠਾਂ ਉਹ ਡਿੱਗਦੀ ਹੀ  ਗਈ। "ਇਹ ਖੁੱਡ ਕਿੰਨੀ ਕੂ ਡੂੰਘੀ ਆ?" ਉਹ ਹੈਰਾਨ ਹੋ ਰਹੀ ਸੀ। ਅਚਾਨਕ, ਮਲੱਕ ਜੇਹੇ, ਉਹ ਤੂੜੀ  ਦੇ ਢੇਰ ਤੇ ਜਾ ਡਿੱਗੀ। ਜੱਸੀ ਇੱਕ ਲੰਮੀ, ਮੱਧਮ ਜੇਹੇ ਚਾਨਣ ਵਾਲੀ ਸੁਰੰਗ ਵਿੱਚ ਸੀ। ਉਸਨੂੰ ਖਰਗੋਸ਼ ਦਿਸ ਰਿਹਾ ਸੀ। ਉਹੋ ਬਹੁਤ ਅੱਗੇ ਸੀ ਅਤੇ ਹਾਲੇ ਵੀ ਆਪਣੇ ਫੋਨ ਨੂੰ ਦੇਖਦਾ ਭੱਜਦਾ ਜਾ ਰਿਹਾ ਸੀ।

ਖਰਗੋਸ਼ ਦੇ ਨਾਲ ਰਲਣ ਦਾ ਪੱਕਾ ਇਰਾਦਾ ਬਣਾ ਕੇ ਜੱਸੀ ਸੁਰੰਗ ਵਿੱਚ ਦੌੜ ਪਈ। ਸੁਰੰਗ ਦੀਆਂ ਕੰਧਾਂ ਤਸਵੀਰਾਂ ਅਤੇ ਬਲਦੇ ਦੀਵਿਆਂ ਨਾਲ ਸਜੀਆਂ ਸਨ। ਇਹੋ ਜੇਹਾ ਨਜ਼ਾਰਾ ਉਹੋ ਪਹਿਲੀ ਵਾਰ ਦੇਖ ਰਹੀ ਸੀ।

ਫਿਰ ਸੁਰੰਗ ਇੱਕ ਵੱਡੇ ਕਮਰੇ ਵਿੱਚ ਬਦਲ ਗਈ। ਖਰਗੋਸ਼ ਕਿਤੇ ਵੀ ਦਿਸ ਨਹੀਂ ਸੀ ਰਿਹਾ। ਇੱਕ ਛੋਟੇ ਜੇਹੇ ਦਰਵਾਜ਼ੇ ਵਿੱਚੋਂ ਜੱਸੀ ਨੂੰ ਆਵਾਜ਼ਾਂ ਸੁਣ ਰਹਿਆਂ ਸਨ। ਇਸ ਅਜੀਬ, ਨਵੀਂ ਦੁਨੀਆਂ ਵਿੱਚ ਪੈਣ ਵਾਲੇ ਪੰਗਿਆਂ ਬਾਰੇ ਸੋਚਦੀ ਹੋਈ ਉਹ ਦਰਵਾਜ਼ੇ ਵੱਲ ਤੁਰ ਪਈ।


## ਹੰਝੂਆਂ ਦਾ ਛੱਪੜ

ਛੋਟੇ ਦਰਵਾਜ਼ੇ ਵਿੱਚੋਂ ਜੱਸੀ ਨੂੰ ਗੇਂਦੇ ਅਤੇ ਚਮੇਲੀ ਦੇ ਫੁੱਲਾਂ ਨਾਲ ਭਰਿਆ ਇੱਕ ਸੋਹਣੇ ਬਾਗ ਦਿਸਿਆ। ਉਸਦਾ ਦਿਲ ਕੀਤਾ ਕਿ ਉਹੋ ਕਿਸੇ ਤਰਾਂ ਬਾਗ ਵਿੱਚ ਚੱਲੀ ਜਾਵੇ, ਪਰ ਜੱਸੀ ਵੱਡੀ ਸੀ ਅਤੇ ਦਰਵਾਜ਼ਾ ਛੋਟਾ। ਉਸਨੂੰ ਚਿੱਟਾ ਖਰਗੋਸ਼ ਫੇਰ ਦਿਸਿਆ, ਪਰ ਖਰਗੋਸ਼ ਬੜੀ ਫੁਰਤੀ ਨਾਲ ਕਿਸੇ ਹੋਰ ਰਸਤੇ ਤੋਂ ਗਾਇਬ ਹੋ ਗਿਆ।

ਗਵਾਚੀ ਹੋਈ ਜੱਸੀ ਨੂੰ ਇੱਕ ਛੋਟੀ ਜਿਹੀ ਬੋਤਲ ਲੱਭੀ ਜਿਸ ਤੇ ਲਿਖਿਆ ਸੀ "ਮੈਨੂੰ ਪੀਓ"। ਜੱਸੀ ਤੋਂ ਰਿਹਾ ਨਾ ਗਿਆ ਤੇ ਉਹਨੇ ਬੋਤਲ ਚੋਂ ਇੱਕ ਘੁੱਟ ਭਰ ਲਿਆ। ਘੁੱਟ ਭਰਦੇ ਸਾਰ ਹੀ ਉਹ ਸੁੰਗੜਨ ਲੱਗੀ। ਜਲਦੀ ਹੀ ਉਹ ਛੋਟੇ ਦਰਵਾਜ਼ੇ ਵਿੱਚੋਂ ਲੰਘਣ ਯੋਗ ਹੋ ਗਈ ਪਰ ਹੁਣ ਦਰਵਾਜ਼ਾ ਬੰਦ ਸੀ ਅਤੇ ਚਾਬੀ ਇੱਕ ਉੱਚੇ ਕੱਚ ਦੇ ਮੇਜ਼ ਉੱਪਰ ਪਈ ਸੀ।

ਨੇੜੇ ਹੀ ਜੱਸੀ ਨੂੰ ਇੱਕ ਨਿੱਕਾ ਜੇਹਾ ਕੇਕ ਮਿਲਿਆ ਜਿਸ ਉੱਤੇ ਲਿਖਿਆ ਹੋਇਆ ਸੀ “ਮੈਨੂੰ ਖਾਓ”। ਉੱਚੇ ਹੋਣ ਦੀ ਆਸ ਵਿਚ ਉਹਨੇ ਕੇਕ ਖਾ ਲਿਆ। ਅਚਾਨਕ ਜੱਸੀ ਇੰਨੀ ਉੱਚੀ ਹੋ ਗਈ ਕਿ ਉਸਦਾ ਸਿਰ ਛੱਤ ਨਾਲ ਟਕਰਾ ਗਿਆ। ਹੁਣ ਉਹ ਚਾਬੀ ਤੱਕ ਤਾਂ ਪਹੁੰਚ ਸਕਦੀ ਸੀ, ਪਰ ਦਰਵਾਜ਼ੇ ਚੋਂ ਲੰਗਣ ਲਈ ਬਹੁਤ ਵੱਡੀ ਸੀ।

ਉਦਾਸ ਹੋ ਕੇ ਜੱਸੀ ਰੋਣ ਲੱਗ ਪਈ। ਉਸਦੇ ਹੰਝੂਆਂ ਨੇ ਇੱਕ ਵੱਡਾ ਛੱਪੜ ਬਣਾ ਦਿੱਤਾ। ਹੌਲੀ-ਹੌਲੀ ਜੱਸੀ ਆਪਣੇ ਅਸਲੀ ਆਕਾਰ ਵਿੱਚ ਵਾਪਸ ਆ ਗਈ। ਤਿਲਕ ਕੇ ਉਹ ਛੱਪੜ ਵਿੱਚ ਰੁੜ੍ਹ ਗਈ।

ਛੱਪੜ ਵਿੱਚ ਜੱਸੀ ਨੂੰ ਜਾਨਵਰਾਂ ਦਾ ਟੋਲਾ ਮਿਲਿਆ - ਇੱਕ ਤੋਤਾ, ਇੱਕ ਡੱਡੂ, ਅਤੇ ਇੱਕ ਛੋਟਾ ਚੂਹਾ। ਸਾਰੇ ਗੱਲਾਂ ਕਰਦੇ-ਕਰਦੇ ਤੈਰ ਰਹੇ ਸਨ। ਛੱਪੜ ਉਪਰੋਂ ਡਿੱਗ ਰਹੇ ਜਾਨਵਰਾਂ ਨਾਲ ਭਰਦਾ ਜਾ ਰਿਹਾ ਸੀ। ਜੱਸੀ ਸਾਰੇ ਜਾਨਵਰਾਂ ਨੂੰ ਮਨਾ ਕਿ ਕਿਨਾਰੇ ਤੇ ਲੈ ਆਈ।



## ਕਾਕਸ ਦੌੜ ਅਤੇ ਲੰਬੀ ਕਹਾਣੀ

ਸਾਰੇ ਜਣੇ ਕਿਨਾਰੇ ਤੇ ਆ ਗਏ। ਜੱਸੀ ਦੇ ਹੰਝੂਆਂ ਦੇ ਛੱਪੜ ਵਿੱਚ ਤੈਰਨ ਸਾਰੇ ਜਾਨਵਰ ਕਰਕੇ ਗਿੱਲੇ ਹੋ ਗਏ ਸਨ। ਸਾਰੇ ਪਿੰਡਾ ਸੁਕਾਉਣ ਦੇ ਤਰੀਕੇ ਬਾਰੇ ਸਲਾਹਾਂ ਕਰਨ ਲੱਗੇ। ਡੋਡੋ ਪੰਛੀ ਨੇ ਸੁੱਕਣ ਲਈ ਉਨ੍ਹਾਂ ਨੂੰ ਕਾਕਸ ਦੌੜ ਲਾਉਣ ਲਈ ਕਿਹਾ। ਸਾਰੇ ਇਧਰ-ਓਧਰ ਦੌੜਣ ਲੱਗੇ। ਜਦੋਂ ਦਿਲ ਕਰਦਾ ਉਦੋਂ ਭੱਜਣ ਲੱਗ ਪੈਂਦੇ ਅਤੇ ਦਿਲ ਕਰਦਾ ਤਾਂ ਰੁਕ ਜਾਂਦੇ। ਏਹ ਦੱਸਣਾ ਬੜਾ ਔਖੇ ਸੀ ਕਿ ਕੌਣ ਜਿੱਤ ਰਿਹਾ ਹੈ। 

ਘੰਟਾ ਕੂ ਭੱਜ ਕਿ ਸਾਰੇ ਥੱਕ ਗਏ ਅਤੇ ਡੋਡੋ ਨੂੰ ਪੁਛਣ ਲੱਗੇ ਕਿ ਕੌਣ ਜਿੱਤਿਆ? ਡੋਡੋ ਨੇ ਲੰਬਾ ਸਮਾਂ ਸੋਚਿਆ ਤੇ ਅਖੀਰ ਸਾਰਿਆਂ ਨੂੰ ਜੇਤੂ ਐਲਾਨ ਦਿੱਤਾ। ਡੋਡੋ ਨੇ ਜੱਸੀ ਨੂੰ ਸਭ ਨੂੰ ਇਨਾਮ ਦੇਣ ਲਈ ਕਿਹਾ। ਜੱਸੀ ਨੂੰ ਆਪਣੀ ਜੇਬ ਵਿੱਚ ਟੌਫ਼ੀਆਂ ਲੱਭੀਆਂ ਜੋ ਉਸਨੇ ਸਾਰਿਆਂ ਨੂੰ ਵੰਡ ਦਿੱਤਿਆਂ।    

ਚੂਹਾ ਇੱਕ ਲੰਮੀ, ਬੇਰਸ ਕਹਾਣੀ ਸੁਣਾ ਰਿਹਾ ਸੀ। ਜੱਸੀ ਦੀ ਕਹਾਣੀ ਵਿੱਚ ਦਿਲਚਸਪੀ ਨਹੀਂ ਸੀ। ਉਹੋ ਹੌਲੀ-ਹੌਲੀ ਉੱਥੋ ਖਿਸਕ ਗਈ ਅਤੇ ਬਾਗ ਵਿੱਚ ਜਾਣ ਵਾਲਾ ਕੋਈ ਹੋਰ ਰਸਤਾ ਲੱਭਣ ਲਗੀ। ਲੱਭਦੀ-ਲੱਭਦੀ ਉਹ ਵਾਪਸ ਛੋਟੇ ਦਰਵਾਜ਼ੇ ਕੋਲ ਪਹੁੰਚੀ, ਜੋ ਹੁਣ ਬੰਦ ਸੀ।

ਜੱਸੀ ਸੋਚ ਰਹੀ ਸੀ ਕਿ ਹੁਣ ਕੀ ਕਰੇ ਜਦੋਂ ਉਸਨੂੰ ਇੱਕ ਵਾਰ ਫੇਰ ਚਿੱਟਾ ਖਰਗੋਸ਼ ਦਿਸਿਆ। ਖਰਗੋਸ਼ ਕਾਹਲੀ ਵਿੱਚ ਸੀ ਤੇ ਬੜਾ ਚਿੰਤਤ ਦਿਖਾਈ ਦੇ ਰਿਹਾ ਸੀ। ਉਹ ਕੁਝ ਲੱਭ ਰਿਹਾ ਸੀ ਅਤੇ ਲੰਬੜਦਾਰਨੀ ਬਾਰੇ ਬੁੜਬੁੜਾ ਰਿਹਾ ਸੀ। ਜੱਸੀ ਨੂੰ ਆਸ ਸੀ ਕਿ ਖਰਗੋਸ਼ ਬਾਗ ਵਿੱਚ ਜਾਣ ਦਾ ਰਸਤਾ ਲੱਭਣ ਵਿਚ ਮਦਦ ਕਰ ਸਕਦਾ ਹੈ। ਜੱਸੀ ਦੁਬਾਰਾ ਉਸਦਾ ਪਿੱਛਾ ਕਰਨ ਲੱਗੀ।
